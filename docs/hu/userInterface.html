<html>
<head>
   <meta http-equiv="content-type" content="text/html; charset=UTF-8">
   <title>A felhasználói felület
 - OmegaT 1.6.2 felhasználói kézikönyv</title>
</head>
<body>

<h1>A felhasználói felület</h1>

<h2>Tartalomjegyzék</h2>

<ul type="none">
   <li>1. <a href="#User_Interface_Items">A felhasználói felület elemei</a>

      <ul type="none">
         <li>1.1. <a href="#Windows_you.27ll_use_most_of_the_time">A leggyakrabban használt ablakok</a></li>
         <li>1.2. <a href="#Windows_you.27ll_use_sometimes">Az időnként használt ablakok</a></li>
         <li>1.3. <a href="#Dialogs_you.27ll_use_to_change_your_project_settings">A projektbeállítások módosítására használt párbeszédablakok</a></li>
      </ul>
   </li>

   <li>2. <a href="#OmegaT_Main_Window">Az OmegaT főablaka</a>

      <ul>
         <li>2.1. <a href="#Editor_Pane">A szerkesztő panel</a></li>
         <li>2.2. <a href="#Fuzzy_Matches">A bizonytalan egyezések panelje</a></li>
         <li>2.3. <a href="#Glossary">A szójegyzék panelje</a></li>
         <li>2.4. <a href="#Main_Menu">Főmenü</a></li>
         <li>2.5. <a href="#Status_Bar">Állapotsor</a></li>
      </ul>
   </li>

   <li>3. <a href="#Other_Windows">Egyéb ablakok</a>

      <ul>
         <li>3.1. <a href="#Project_Files">A Projektállományok ablak</a></li>
         <li>3.2. <a href="#Search_Window">A Keresés ablak</a></li>

         <li>3.3. <a href="#Tag_Validation">Jelölők ellenőrzése</a>

            <ul>
               <li>3.3.1. <a href="#Tag_validation_window">A Jelölők ellenőrzése ablak</a></li>
               <li>3.3.2. <a href="#Tag_errors">Jelölőhibák</a></li>
               <li>3.3.3. <a href="#Hints_for_tags_management">Ötletek a jelölők kezeléséhez</a></li>
            </ul>
         </li>

         <li>3.4. <a href="#Help_Browser">A Súgó menü</a></li>
      </ul>
   </li>

   <li>4. <a href="#Dialogs">Párbeszédablakok</a></li>
</ul>

<a name="User_Interface_Items"></a>
<h2>A felhasználói felület elemei</h2>

<p>Az OmegaT felhasználói felülete több elemből áll. Alább először áttekintjük őket, majd ezután következik mindegyik részletes leírása.</p>

<a name="Windows_you.27ll_use_most_of_the_time"></a>
<h3>A leggyakrabban használt ablakok</h3>

<ul>
   <li>
      <strong>Az OmegaT főablaka</strong> 3 panellel:<ul>
         <li><i>Szerkesztő panel</i> az a hely, ahol a fordítás szerkesztése történik</li>
         <li><i>Bizonytalan egyezések panel</i>, amely a fordítási memóriákból a leginkább hasonlatos szövegdarabokat jeleníti meg</li>
         <li><i>Szójegyzék panel</i>, amely a terminológia fordítását mutatja</li>
         <li>Valamint a <i>főmenü</i>, amelyen keresztül az OmegaT legtöbb funkciója elérhető</li>
         <li>Ugyancsak része a felületnek az <i>állapotsor</i>, amely az ablak alján a munkafolyamattal kapcsolatos üzeneteket jeleníti meg</li>
      </ul>
   </li>

   <li><strong>A Projektállományok ablak</strong> a lefordítható állományok felsorolását tartalmazza</li>
   <li><strong>A Keresés ablak</strong> a projekten belüli egyes szövegdarabok előkeresésre szolgál</li>
</ul>

<a name="Windows_you.27ll_use_sometimes"></a>
<h3>Az időnként használt ablakok</h3>

<ul>
   <li><strong>A Jelölők ellenőrzése ablak</strong> segítségével a fordításokban előforduló formázási hibák deríthetők fel</li>
   <li><strong>A Súgó</strong> segítségével a felhasználói kézikönyvet böngészheti végig</li>
</ul>

<a name="Dialogs_you.27ll_use_to_change_your_project_settings"></a>
<h3>A projektbeállítások módosítására használt párbeszédablakok</h3>

<ul>
   <li><strong>A Projekt beállításai</strong>, mellyel a projekt mappáit és nyelveit módosíthatja</li>
   <li><strong>A Betűtípus</strong>, mellyel megadhatja, hogy az OmegaT milyen betűtípussal jelenítse meg a forrásszöveget, a fordítást, az egyezéseket és a kifejezéseket</li>
   <li><strong>Az Állományszűrő</strong>, mellyel a támogatott állományformák kezelését állíthatja be</li>
   <li><strong>A Szövegdarabolás</strong>, mellyel a szöveg mondatokra darabolását állíthatja be</li>
   <li><strong>A Szerkesztési mód</strong>, mellyel beállíthatja, mit jelenítsen meg az OmegaT a szerkesztő mezőben</li>
</ul>

<a name="OmegaT_Main_Window"></a>
<h2>Az OmegaT főablaka</h2>

<p>A főablak részei a három panel, a főmenü és az állapotsor.</p>

<p>Bármely panel helyzetét módosíthatja, sőt, külön ablakba helyezheti, ha a panelt a nevénél fogja elhúzza. A panel állapotától függően 5 különböző jel jelenhet meg a jobb felső sarkában. Ha föléjük viszi az egérmutatót, megjelenik az adott funkció neve.</p>

<p>
<img src="images/Minimize.gif" alt="Kis méret" width="18" height="18"> a panelnek csak a neve látszik lent az állapotsor mellett. <br> <img src="images/Maximize.gif" alt="Teljes méret" width="18" height="18"> a panel az ablak teljes területét kitölti. <br> <img src="images/Restore.gif" alt="Előző méret" width="18" height="18"> a panelt visszaállítja előző, kis vagy nagy méret előtti méretére. <br> <img src="images/Undock.gif" alt="Feloldás" width="18" height="18"> a panelt önálló ablak formájában lekapcsolja a főablakról. <br> <img src="images/Dock.gif" alt="Rögzítés" width="18" height="18"> a panelt visszahelyezi a főablakba.</p>

<p>A paneleket akár egymás fölé is helyezheti. Ez esetben a panelek tetején egy fül látszik. A fülre kattintva hozhatja előre a panelt. A panelek közötti elválasztók húzásával a panelek átméretezhetők.</p>

<a name="Editor_Pane"></a>
<h3>A szerkesztő panel</h3>

<p>Itt történik a fordítás szerkesztése. 
A szerkesztő panelben a részben lefordított szöveg jelenik meg: a már lefordított szöveg fordításként, a többi eredeti forrásnyelvi szövegként látszik.</p>

<p>A megjelenített szöveg darabokra van osztva, az egész dokumentumot végigböngészheti és bármely szövegdarabra kattintva nekiláthat a fordításának.</p>

<p>A darabok közül mindig egy szövegdarab aktív. Mindig csakis ez látható két részletben: a felső rész forrásnyelven van, vastag betűs, zöld hátteres szövegként. Az alatta lévő rész a szerkesztő mező, melyet két jel határol: a bal oldali jel az "&lt;nnnn. szövegdarab&gt;", ahol az "nnnn." a projektben az adott szövegdarab sorszáma, míg a jobb oldali jel a "&lt;szövegdarab vége&gt;". A felső rész mindvégig a fordítandó szöveget jelzi, a szerkesztő mező pedig a felülírással vagy módosítással elkészítendő fordítás.</p>

<pre>Ez a mondat le van fordítva.

Ez a mondat is le van fordítva.

<strong>Cette phrase est en train d'être traduite.</strong>
&lt;segment 0003&gt;[Ide kell beírnia, hogy: Ez a mondat most készül.]&lt;end segment&gt;</pre>

<p>A szerkesztő mező <a href="translationEditing.html" title="Fordítások szerkesztése">szerkesztési módjától</a> függően az éppen fordítandó szöveg mezője lehet üres vagy tartalmazhat más szöveget:</p>

<ul>
   <li>A forrásszöveget</li>
   <li>A fordítandó szöveghez leginkább hasonló szöveget</li>
</ul>

<p>Ha áttér egy másik szövegdarabra, megtörténik a fordítás ellenőrzése és tárolása.</p>

<p>Ha nem kívánja lefordítani az adott szövegdarabot, töröljön belőle minden szöveget (kiválasztás a <code>Ctrl+A</code>-val és törlés a <code>Del</code>-lel).</p>

<p>A <a href="translationEditing.html" title="Fordítások szerkesztése">Szerkesztési mód</a> beállításától függően az OmegaT előhozhat egy fordítást, ha az megegyezik a forrásnyelvi szöveggel. Ez hasznos lehet olyan szövegek esetén, amelyekben kereskedelmi védjegyek, nevek és más tulajdonnevek fordulnak elő, illetve olyan harmadik nyelvi szövegek, amelyeket nem szükséges lefordítani.</p>

<p>További részletek: <a href="translationEditing.html" title="Fordítások szerkesztése">Fordítások szerkesztése</a>.</p>

<a name="Fuzzy_Matches"></a>
<h3>Bizonytalan egyezések</h3>

<p>A Bizonytalan egyezések panelje <a href="translationMemories.html" title="Fordítási memóriák">a fordítási memóriák</a> alapján a legvalószínűbb szövegdarabokat jeleníti meg mind az éppen fordított projekt, mind a korábban készített vagy az ügyféltők, fordítóirodától kapott fordítási memóriákból.</p>

<p>A következő szövegdarabra való áttéréskor az első bizonytalan egyezést (a legjobb egyezési százalékot mutatót) a rendszer automatikusan választja ki. A <a href="keyboardShortcuts.html" title="Az OmegaT gyorsbillentyűi"><code>Ctrl+2</code>, <code>3</code>, <code>4</code> vagy <code>5</code></a> megnyomásával kiválaszthat egy másik egyezést a felsoroltak közül.</p>

<p>A <strong>kiválasztott</strong> egyezés felhasználásához nyomja meg a <a href="keyboardShortcuts.html" title="Az OmegaT gyorsbillentyűi"><code>Ctrl+R</code></a>-t, ha a célnyelvi szöveget az egyezéssel kívánja felcserélni, illetve a <a href="keyboardShortcuts.html" title="Az OmegaT gyorsbillentyűi"><code>Ctrl+I</code></a>-t, ha a kurzor helyére be kívánja szúrni az adott egyezést.</p>

<p>Az egyezés százalékát a rendszer durván az egyező szavak számának összehasonlítása és a kettő közül a hosszabbik szószámával elosztva állapítja meg.</p>

<p>A kiválasztott bizonytalan egyezés</p>

<ul>
   <li><strong>Vastagon</strong> jelenik meg</li>
   <li>A fordítandó szövegdarabból hiányzó szavak színe <font color="blue"><strong>kék</strong></font></li>
   <li>A kék szavak melletti vagy az eredetihez nem hasonlító helyzetben lévő szavak színe <font color="green"><strong>zöld</strong></font></li>
</ul>

<p>Vegyük az alábbi szöveget:</p>

<pre>   <strong>Tájékoztató a Javáról és az OmegaT-ről</strong></pre>

<p>Az egyező szövegdarab:</p>

<pre>   <strong>Általános megjegyzések a Java programnyelvről és az OmegaT-ről</strong></pre>

<p>színe:</p>

<pre>   <strong><font color="blue">General notes</font> <font color="green">about</font> Java &amp; OmegaT</strong></pre>

<p>és a százalék kb.  3/5=<strong>60%</strong>
</p>

<a name="Glossary"></a>
<h3>Szójegyzék</h3>

<p>A Szójegyzékek panelben <a href="glossaries.html" title="Szójegyzékek">szójegyzékekből</a> betöltött kifejezések fordításai szerepelnek. Az adott szövegdarabban megjelenő kifejezések fordítását mutatja, de csak hivatkozás gyanánt, vagyis nem szúrható be és nem cserélhető ki a fordítás egy darabjával. Az OmegaT támogatja több szóból álló kifejezések alapszintű használatát: ha egy kifejezés mindkét szava előfordul az adott szövegdarabban, akkor a kifejezést kijelzi.</p>

<p>A Szójegyzék panelben megjelenő terminológia alakja</p>

<pre>
   'forráskifejezés' = 'terminus fordítása'
   Esetleges megjegyzés a kifejezéssel kapcsolatosan
</pre>

<a name="Main_Menu"></a>
<h3>Főmenü</h3>

<p>Természetesen a főmenüből elérhető az OmegaT összes funkciója. A leggyakrabban használt funkciók elérhetők <a href="keyboardShortcuts.html" title="Az OmegaT gyorsbillentyűi">gyorsbillentyűkkel</a>, így ha rászokik a használatukra, fordítás közben nem lesz szükség a menükben való böngészésre.</p>

<p>Lásd a <a href="menu.html" title="Főmenü">Főmenü</a> mellékletet az összes menü és menüelem részletes leírásával kapcsolatosan.</p>

<a name="Status_Bar"></a>
<h3>Állapotsor</h3>

<p>Az állapotsor a munkafolyamattal kapcsolatos üzeneteket jelzi ki a főablak alján. Ebben a sorban jelennek meg a folyamatban lévő egyes műveletek visszajelzései. Ugyancsak itt látható az adott szövegdarabhoz tartozó bizonytalan egyezések és szójegyzékbeli egyezések száma.</p>

<a name="Other_Windows"></a>
<h2>Egyéb ablakok</h2>

<a name="Project_Files"></a>
<h3>Projektállományok</h3>

<p>A Projektállományok ablak a projektállományok felsorolását tartalmazza egyéb projektadatok mellett. Az ablak automatikusan megjelenik, ha az OmegaT betölt egy projektet. Ha nyitva van a projekt, a <a href="keyboardShortcuts.html" title="Az OmegaT gyorsbillentyűi"><code>Ctrl+L</code> billentyűkkel</a> a főablakból becsukható/kinyitható ez az ablak.</p>

<p>A Projektállományok ablak tulajdonságai:</p>

<ul>
   <li>A projekt összes fordítandó állományának kattintással elérhető felsorolása. Ezek azok a forrásállományok mappájában lévő állományok, amelyeket az <a href="fileFormats.html" title="Támogatott állományformátumok">OmegaT kezelni tud</a>. Ha egy állományra kattint, az megjelenik fordításra a szerkesztőablakban.</li>
   <li>Az állományok neve mellett látható a bennük lévő szövegdarabok száma.</li>
   <li>Az egyedi (egymástól különböző) szövegdarabok száma az egész projektben.</li>
   <li>A már lefordított egyedi szövegdarabok száma. Ezt a rendszer minden egyes szövegdarab lefordítása után frissíti.</li>
</ul>

<p>Az <strong>egyedi</strong> szövegdarabok kiszámítása az összes szövegdarabból a betűre egyező szövegdarabok kivonásával történik (a "Fut" és a "fut" különbözőnek minősül).</p>

<p>A "Szövegdarabok száma" és az "Egyedi szövegdarabok száma" közötti különbség alapján nagyjából megállapítható a szövegbeli ismétlődések mennyisége. A számok nem jelzik egyértelműen az ismétlődések fontosságát: a szövegdarab lehet viszonylag hosszú és többszörösen ismétlődő mondat (szerencsés eset!), vagy csak egyes szavak, amelyek egy táblázaton belül ismétlődnek (kevésbé szerencsés eset...)</p>

<p>A szövegdarabok/egyedi szövegdarabok száma módosítható a darabolási szabályok megváltoztatásával. Az ilyen módosítások _mindig_ kerülendők, ha már elkezdett fordítani egy projektet. A további részleteket lásd a <a href="segmentation.html" title="Forrásszöveg darabolása">darabolási szabályok</a>nál.</p>

<p>A projekthez hozzáadhat forrásszövegeket a "Forrásszövegek importálása..." gomb segítségével. Ezzel átmásolja a kiválasztott állományokat a <code>/forrás</code> könyvtárba és az újak betöltéséhez újból betölti a projektet.</p>

<a name="Search_Window"></a>
<h3>Keresőablak</h3>

<p>A Keresés ablak a projekten belüli egyes szövegdarabok előkeresésre szolgál. Egy időben több keresőablak is nyitva lehet. Egy ablak megnyitásához használja a főablakban a <a href="keyboardShortcuts.html" title="Az OmegaT gyorsbillentyűi"><code>Ctrl+F</code></a> gyorsbillentyűt.</p>

<p>Az ablak részei:</p>

<ul>
   <li>Keresőmező, ahol a keresendő szöveget kell megadni</li>
   <li>Egy sor, a keresési feltételeket beállító gomb és négyzet</li>
   <li>A keresési eredményt megjelenítő, kattintható terület</li>
</ul>

<p>Ha a keresendő szöveg begépelése után a keresőgombra kattint, eredményként ezen e területen megjelenik az összes olyan szövegdarab, amely a projektben ezt a szöveget tartalmazza. Az OmegaT minden azonos szövegdarabot egy egységként kezel, ezért módosítás esetén az összes azonos szövegdarabot frissíti és csak az első egyedi szövegdarabot jelzi ki.</p>

<p>A szövegdarabok a projekten belüli előfordulásuk sorrendjében jelennek meg. A lefordított szövegdarabok felül az eredeti szöveggel, alatta a fordítással jelennek meg, a még fordításra váró szövegek esetén pedig csak az eredeti szöveg látszik.</p>

<p>Ha a megadott szöveg valamelyik projektállományban előfordul, rákattintva a szerkesztőbe kerül, ahol módosítható. Ezután visszatérhet a keresőablakba és módosíthatja a következő szövegdarabot. Ezzel a megoldással célszerűen végezhetők átfogó terminológiai frissítések.</p>

<p>Kétféle keresés közül választhat:</p>

<ul>
   <li>A pontos kereséssel megadott projektben vagy tetszőleges könyvtárban, könyvtárfában végezhet keresést a megadott szövegre. Pontos keresés esetén használhatók a * és ? helyettesítő karakterek. A '<strong>*'</strong> karakter nulla vagy több előfordulásnak felel meg (Pl. a '<strong>h*t'</strong> megtalálja a '<strong>hat'</strong>, '<strong>hét'</strong> mellett a '<strong>húrt'</strong> alakot is. A '<strong>?'</strong> helyettesítő karakter pontosan egy karakter helyettesítésére használható (pl. a '<strong>h?t'</strong> illeszthető mind a '<strong>hat'</strong>, mind a '<strong>hét'</strong> szóra, de a '<strong>húst'</strong> vagy a '<strong>hatot'</strong>) alakokra nem. A keresés vonatkozhat mind a forrásnyelvre, mind a fordításra.</li>

   <li>A kulcsszavas keresés a megadott összes kulcsszót tartalmazó szövegdarabokra keres rá bármely sorrendben.</li>
</ul>

<p>A keresést bármely könyvtárban végrehajthatja, csak ne feledje, hogy az OmegaT csak az általa <a href="fileFormats.html" title="Támogatott állományformátumok">támogatott állományokban keres</a>.</p>

<a name="Tag_Validation"></a>
<h3>Jelölők ellenőrzése</h3>

<a name="Tag_validation_window"></a>
<h4>A Jelölők ellenőrzése ablak</h4>

<p>A Jelölők ellenőrzése ablak segítségével a fordításokban előforduló formázási hibákat derítheti fel. Az ablak megnyitásához használja a főablakban a <a href="keyboardShortcuts.html" title="Az OmegaT gyorsbillentyűi"><code>Ctrl+T</code></a> gyorsbillentyűt.</p>

<p>Az ablak háromhasábos táblázatból áll:</p>

<ul>
   <li>Kattintható ugrópont a feltételezett hibát tartalmazó szövegdarabra</li>
   <li>Az eredeti szövegdarab tartalma</li>
   <li>A lefordított szövegdarab tartalma</li>
</ul>

<p>Ha az ugrópontra kattint, a kurzor a szerkesztőben a szövegdarabra ugrik.</p>

<a name="Tag_errors"></a>
<h4>Jelölőhibák</h4>

<p>Lehetséges jelölőhibák a következők:</p>

<ul>
   <li>A forrásszövegben lévő valamelyik jelölőt a fordításból kitörölte.</li>
   <li>Egy jelölő nem szerepelt a forrásszövegben, de belekerült a fordításba.</li>
   <li>A jelölők sorrendje a fordításban megváltozott.</li>
</ul>

<a name="Hints_for_tags_management"></a>
<h4>Ötletek a jelölők kezeléséhez</h4>

<p>A jelölők rendszerint az eredeti szöveg valamilyen formázását mutatják. <strong>Az eredeti szöveg egyszerűsítése</strong> számottevően csökkenti a jelölők számát. Ha lehetséges, célszerű megfontolni a használt betűtípusok, -méretek, -színek egységesítését a fordítás egyszerűbbé tétele és a jelölők használatával összefüggő hibák mennyiségének a csökkentése érdekében.</p>

<p>Olvassa el a <a href="formattedText.html#Tag_operations" title="Formázott szöveg kezelése">Műveletek a jelölőkkel</a> részt és tekintse át, milyen műveleteket hajthat végre velük.</p>

<p>Ne feledje, hogy ha zavarják a jelölők, amúgy pedig nem elengedhetetlenül fontosak az adott munka szempontjából, akkor nagyban könnyíti a fordítást, ha nagy részüket eltávolítja az eredeti szövegből.</p>

<p>Ha szeretné látni a szövegben a jelölőket, de a fordításban nem lesz rájuk szüksége, dönthet úgy, hogy kihagyja őket a fordításból. Ilyenkor <strong>különösen figyeljen a jelölőpárokra</strong>. Ha a pár egyik eleme kimarad, az tönkreteszi a dokumentum formázását, a lefordított OpenOffice.org dokumentum érvénytelen, a HTML-állomány olvashatatlan lesz.</p>

<p>Mivel a jelölők magában a szövegben jelennek meg, egy <a href="segmentation.html" title="Forrásszöveg darabolása">darabolási szabállyal</a> elérhető, hogy csökkenjen a szövegrészekben lévő jelölők száma. Ennek a funkciónak a használatát kezdő felhasználóknak nem ajánljuk.</p>

<a name="Help_Browser"></a>
<h3>A Súgó menü</h3>

<p>A súgó (amely megjeleníti ezt a kézikönyvet) az <a href="keyboardShortcuts.html" title="Az OmegaT gyorsbillentyűi">F1</a> lenyomásával vagy a <a href="menu.html" title="Főmenü">főmenüből</a> a <strong>Súgó -&gt; Felhasználói kézikönyv...</strong> pontból hívható elő.</p>

<p>Az ablakban a kézikönyv és két gomb látható: a <strong>Vissza</strong> és a <strong>Tartalom</strong>.</p>

<p>A felhasználói kézikönyv egy HTML-dokumentum, amelyben ugrópontok vannak a különböző fejezetekhez. Az ugrópontra kattintva térhet át a kívánt oldalra, az internetes böngészőkhöz hasonló módon.</p>

<p>A felhasználói kézikönyv a <code>doc</code> almappában van az OmegaT telepítési mappájában. Ennek megfelelően megtekintheti a magyar dokumentációt, ha a böngészőjében megnyitja a <code>doc/hu/index.hmtl</code> állományt. Ily módon követheti a külső internetes ugrópontokat is, melyek elérését a beépített súgó nem támogatja.</p>

<a name="Dialogs"></a>
<h2>Párbeszédablakok</h2>

<p>Az alábbi párbeszédablakokkal az OmegaT és a projekt beállításait módosíthatja. Mindegyikük leírása külön részben van megadva. Alább csak ezek összegzése és előhívásuk módja szerepel.</p>

<ul>
   <li>
      A <a href="projectProperties.html" title="A projekt beállításai">Projekt beállításai</a> párbeszédablakban módosíthatók a projektmappák és a nyelvek. Megnyitása a <a href="keyboardShortcuts.html" title="Az OmegaT gyorsbillentyűi"><code>Ctrl+E</code></a> lenyomásával vagy a <a href="menu.html" title="Főmenü">főmenü</a> <strong>Projekt -&gt; Beállítások...</strong> pontjából lehetséges.</li>

   <li>
      A <a href="fontSettings.html" title="Betűbeállítások">Betűtípus beállításai</a> párbeszédablakban módosíthatja azt a betűtípust, amelyet az OmegaT a forrásszöveg, a fordítás, az egyezések és a szójegyzékben szereplő kifejezések megjelenítésére használ. Elérése a <a href="menu.html" title="Főmenü">főmenü</a> <strong>Beállítások -&gt; Betű...</strong> pontjából lehetséges.</li>

   <li>Az <a href="fileFilters.html" title="Állományszűrők">Állományszűrő beállításai</a> pontban állíthatja be, miként kezelje a rendszer az állományokat a <a href="fileFormts.html" title="Támogatott állományformátumok">rendelkezésre álló szűrők</a> segítségével.</li>

   <li>A <a href="segmentation.html" title="Forrásszöveg darabolása">Szövegdarabolás beállításai</a> párbeszédablakban módosíthatja, hogy miként történjen a szöveg mondatokra darabolása. A szövegdarabolás be- és kikapcsolása a <a href="projectProperties.html" title="A projekt beállításai">Projekt beállításai</a> párbeszédablakban történik.</li>

   <li>A <a href="translationEditing.html" title="Fordítások szerkesztése">Szerkesztési mód</a> párbeszédablakban beállíthatja, mit jelenítsen meg az OmegaT a szerkesztő mezőben.</li>
</ul>

<hr>
<p><a href="legalNotices.html" title="Jogi tudnivalók">Jogi tudnivalók</a></p>

</body>
</html>